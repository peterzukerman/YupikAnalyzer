SIVUQAM UNGIIPAA
Akulkim Apellgha
Akuwaaq Qayiilleghtaqngamta, taamum ilangan aatghi liitaput.
Kinkungutangi taamani kiyaghtekat ayumiq liitaput.
Iqallugmeng, teghikusameng neqekluteng.
Ayumightaghllaguuq.
Whani igani whaa ilangillu aatghi:
Qepghaqaaguq tawani uglalghii ayumiqulleq.
Ipanguuq whangamnillu.
Tawaten angkaniluku aapqaat.
Asivanun samavek laakaat esghaghnaluku naten aghyuqaghtulnga.
Nalkusaaqat elngaatall tawani.
Ilangi naalkutaaghit liigiknayaghanka natetulangi, naken tagikaatangi.
Mayughwaaghmi qafsin'guut nenglulluget maa.
Ataasiq naaygham iinwaaghanituq.
Liigikellemni sivulightaq na neliyuwhaaqaq, maani Sivuqami, aatqeftiit Iinwaaghmiit.
Ayumightaghllaget, aghyuqalleghpigaat naalkutaaghen'nguq maani uugfigmeggneng pinguftut.
Naatghanilnguut taakut naaygham Mayughwaaghmiinguftut, maalghugegneng qaspiqullghiineng nelillghit Ataasit Pungughmiit igleghalgutkiit.
Ayveghyagmiit taakut ama net, aygughhiitni Mayughwaaghmiit.
Ayuqlim ilangan salin atighaqiinkut Ayveghyagmiineng.
Siqluwaghyagmiit taakut naayvam aygughhaanitut, taakwavek ketmun.
Iwernga taakwani naalkutaaghet Pungughmiistun ayuqekanightut.
Ilangi naalkutaaghem aghyughllagaqluteng ayuqut.
Whangamni qamaglluteng piniipigtut.
Punguuk taakuk malghughqellutek ayuquk:
Sivuliiklu, Punguuk, Kinguliiklu Punguuk.
Sivuqami maani uliimaaq naalkaqaat Pungughmiistun ayuqelghii.
Ketngipalagni naalkutkaagunga Uugfigestun ayuqelghiimeng.
Sivulightat taakut Ketngipalam pengwaakraganilnguut.
Naalkutaaput tawani Uugfigestun aghyuqaghtutkaat.
Sivuliimllu Punguum pingatun ayuqelghiimeng pilguuq tazikna.
Naalkutaamteggun iiggnemta liigikaqaput naken culturemeng pingutangi ulimallghitgun.
Uugfik taana sivulightalleghpiigaaguq maani.
Naalkutaamnni terellghit maalghut saaqwliqutalghiit.
Terellghetlu qamavneghtuqat.
Kiyang tawatekaniq ullimallghi ayuqutut.
